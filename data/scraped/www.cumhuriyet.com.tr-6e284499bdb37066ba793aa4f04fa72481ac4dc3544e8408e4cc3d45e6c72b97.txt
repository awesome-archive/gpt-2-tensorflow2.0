cumhuriyet.com.tr

31 Aralık 2017 Pazar, 09:39

2012-2013 eğitim-öğretim yılında Selçuklu Belediyesi, Necmettin Erbakan Üniversitesi ve Selçuklu İlçe Milli Eğitim Müdürlüğünce öğrencilere temel insani değerlerin kazandırılmasını amaçlayan Selçuklu Değerler Eğitimi projesi (SEDEP) Konya'da başlatıldı.

Okul öncesi ,İlkokul, Ortaokul ve Lise öğrencilerine yönelik yapılan bu proje kapsamında Aralık ayı içerisinde bazı yayınlar öğrencilere ulaştırıldı.

Projenin sosyal medya hesabından yapılan açıklama da dağıtılan yayınların içeriği hakkında öğretmen ve öğrencilerin soluksuz okuyup eğleneceği hatta ellerinden hiç bırakamayacakları yayınlar olduğu ifade edilse de ,yayınlardan bazılarının pedagojik açıdan uygun olmayan görseller içerdiği görülüyor. Özellikle 3.sınıf 9 yaşındaki çocuklara, öğrencilere dağıtılan ‘’AKTÖRE’’ isimli derginin ‘’Hangisi Kul Hakkı’’ başlıklı bölümünde silahla başka birisinin kafasına ateş eden adam görseli kullanılması hem eğitimcilerin hem de velilerin tepkisini çekti.

Eğitim İş'ten tepki

Eğitim İş Konya Şubesi Başkanı Özgür Genç, konuyla ilgili yaptığı açıklamada "Öğrencilere dağıtılan bu yayınlar kimler tarafından hazırlanmıştır? Bu görseller hazırlanırken Pedagoglardan görüş alınmış mıdır? Tüm bu uyarılarımızdan sonra proje kapsamında öğrencilere dağıtılan dergilerin yeniden incelenmesi ve gerekli görülenlerin ivedilikle toplatılması hususunda projeye destek veren Selçuklu Belediyesi, Konya Necmettin Erbakan Üniversitesi ve Selçuklu İlçe Milli Eğitim Müdürlüğünün gerekli hassasiyeti göstereceklerini umut etmekteyiz." dedi.

Genç, "Eğitim-İş Sendikası olarak çocuklarımızın daha iyi bir Türkiye yaratabilmesi için Bilimsel, Laik, Ulusal ve Parasız eğitim için mücadelemize yılmadan devam edeceğiz." dedi.