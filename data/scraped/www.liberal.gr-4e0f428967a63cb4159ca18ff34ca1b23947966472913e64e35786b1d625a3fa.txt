Μετά το τουρκικό υπουργείο Εξωτερικών, βαριές κουβέντες κατά της Ελλάδας απηύθυνε ο αντιπρόεδρος της τουρκικής κυβέρνησης Χακάν Τσαβούσογλου με αφορμή την παροχή ασύλου στον έναν από τους οκτώ Τούρκους αξιωματικούς που ήρθαν στη χώρα μας με ελικόπτερο μετά το πραξικόπημα της 15ης Ιουλίου 2016.

Με μηνύματα που ανέβασε στο Twitter, ο τούρκος αντιπρόεδρος αφήνει σαφείς απειλές. Στο ένα γράφει ότι «δεν έχουν αντιληφθεί πόσο μεγάλος κίνδυνος είναι για την Ελλάδα και τον ελληνικό λαό κάθε μέλος της FETÖ που αφήνεται ελεύθερο», προσθέτοντας πως «δεν ωφελεί κανέναν μια εικόνα της Ελλάδας στην οποία συνωστίζονται οι τρομοκράτες».

Σε άλλο ο κ. Τσαβούσογλου αναφέρει πως, «εμείς έχουμε χρέος να τους προειδοποιήσουμε από τώρα φιλικά, αλλά η απόδοση ασύλου δεν είναι καθόλου φιλική στάση» και κλείνει λέγοντας, «οι τρομοκράτες που αφήσατε ελεύθερους σήμερα είναι σαν δυναμίτης έτοιμος να εκραγεί και όταν εκραγεί μπορεί να μην μείνει χώρα για να προστατεύσετε».